Τίτλος Έργου
Αγροτικός Σταθμός Φόρτισης

Πρόβλημα
Καθώς ζούμε σε αγροτική περιοχή, παρατηρούμε πως οι αγρότες χρησιμοποιούν εργαλεία και μηχανήματα με ορυκτά καύσιμα, δηλαδή βενζίνη ή πετρέλαιο.
Για τους αγρότες που εργάζονται στα χωράφια, δεν υπάρχει δυνατότητα να χρησιμοποιούν ηλεκτρικά εργαλεία καθώς στα χωράφια δεν υπάρχει ηλεκτρικό δίκτυο για να τα φορτίζουν.

Πρόταση
Οι περισσότεροι αγρότες εργάζονται στα χωράφια τους σε συγκεκριμένες περιόδους για λίγες ημέρες. Για παράδειγμα οι ελαιοπαραγωγοί, εργάζονται σε ένα χωράφι λίγες μέρες στη συγκομιδή, και ακόμα λίγες μέρες την περίοδο του κλαδέματος.
Αυτό σημαίνει πως ένας μικρός σταθμός παραγωγής και αποθήκευσης ενέργειας, θα είναι αρκετός για φόρτιση σε συγκεκριμένες περιόδους.
Για την αποθήκευση της ενέργειας, έχουμε διαλέξει την αποθήκευση σε υδρογόνο. Ο λόγος είναι πως το υδρογόνο είναι φιλικό προς το περιβάλλον, και επίσης έχει χαμηλό κόστος η παραγωγή και αποθήκευση του, όταν δεν είναι μεγάλης σημασίας η απόδοση του συστήματος.
Η πρόταση μας αφορά την εγκατάσταση ενός αγροτικού σταθμού φόρτισης, όπου θα μπορούν οι αγρότες να φορτίζουν τα ηλεκτρικά εργαλεία ή να παίρνουν απ’ ευθείας ηλεκτρική ενέργεια για τα μηχανήματα τους.
Ο Σταθμός Φόρτισης θα επικοινωνεί ασύρματα με τον Σταθμό Βάσης και θα στέλνει τις παραμέτρους λειτουργίας. Ο Σταθμός Βάσης θα παρουσιάζει τη κατάσταση λειτουργίας σε εφαρμογή Web, και θα στέλνει ασύρματα εντολές για τη λειτουργία του Σταθμού Φόρτισης.
Η ασύρματη επικοινωνία του Σταθμού Φόρτισης με τον Σταθμό Βάσης θα γίνεται με LoRa.

Ο Αγροτικός Σταθμός Φόρτισης θα περιλαμβάνει τα παρακάτω τμήματα.
-	Φωτοβολταϊκό Πάνελ
-	Κυψέλη Υδρογόνου (παραγωγή υδρογόνου)
-	Κυψέλη Υδρογόνου (παραγωγή ηλεκτρισμού)
-	Δεξαμενή Υδρογόνου
-	Μπαταρία (ως Buffer)
-	Φορτιστής Μπαταρίας
-	Inverter DC/AC
-	Τοπικός Ελεγκτής Λειτουργίας
-	Απομακρυσμένος Σταθμός Βάσης 
-	Μονάδα επικοινωνίας LoRA (Σταθμός Φόρτισης)
-	Μονάδα επικοινωνίας LoRA (Σταθμός Βάσης)
-	Αισθητήρας πίεσης
-	Σωλήνες, καλώδια, πρίζα, συνδετήρες και παρελκόμενα

Η κυψέλη υδρογόνου θα γίνει ιδιοκατασκευή από την ομάδα στα πλαίσια της εκπαιδευτικής διαδικασίας.
Για τη δεξαμενή υδρογόνου επίσης θα γίνει επαναχρησιμοποίηση υλικών.
Μπαταρία θα χρησιμοποιηθεί μεταχειρισμένη μπαταρία αυτοκινήτου σε λειτουργική κατάσταση, στα πλαίσια της επαναχρησιμοποίησης εξοπλισμού.
Επίσης στα πλαίσια του έργου, θα κατασκευαστεί μικρή ανεμογεννήτρια για συμπληρωματική παραγωγή ηλεκτρικής ενέργειας αποκλειστικά με επαναχρησιμοποίηση υλικών.
